+++
categories = ["UCZELNIA"]
date = 2021-01-10T23:00:00Z
description = ""
image = "/images/nowe.jpg"
tags = ["uczelnia", "gumed", "lekarski"]
title = "Dlaczego warto wybrać GUMed?"
type = "post"

+++
Zastanawiacie się czy warto studiować kierunek lekarski na Gdańskim Uniwersytecie Medycznym? Poznajcie zalety mojej uczelni!

**"Zalety GUMedu"** - taki post napisalam na Instagramie dokładnie 9 czerwca 2019 roku i od tamtego czasu tak naprawdę niewiele się zmieniło.

Każdy przyszły student chce dowiedzieć się jak najwięcej na temat uczelni, na której planuje spędzić najbliższych 6 lat, co jest w pełni zrozumiałe. Licealiści często kierują się opiniami "starszaków", ale pamiętajcie, że są one mimo wszystko subiektywne. Zupełnie inaczej będzie wypowiadał się student, który nie zdał trzech egzaminów pod rząd, musiał odrabiać zaległe seminaria lub miał nieprzyjemne kontakty z asystentami. Ja zawsze podkreślam, że na GUMed patrzę przez różowe okulary, bo lubię moją uczelnię, spotkało mnie tu dużo dobrego, mogłam rozwijać swoje pomysły i zawsze otrzymywałam duże wsparcie od strony lekarzy czy pracowników. Niemniej jednak postaram się przedstawić jak najwięcej wad i zalet, które pomogą Wam - przyszłym studentom kierunku lekarskiego - poznać warunki studiowania na naszej uczelni jak najlepiej! W tym poście skupię się na **zaletach**.

**Nowoczesne szpitale**

Mamy nowoczesny kompleks szpitalny, który wygląda niczym z „Grey’s anatomy”. Nie wszystkie, ale z roku na rok kolejne oddziały przenoszą się do nowopowstałych budynków. Pierwszy raz kiedy weszłam na teren Centrum Medycyny Inwazyjnej nie do końca wiedziałam, gdzie jestem - obiekt wyglądał bardziej jak galeria handlowa, a nie szpital! Są klepiki, stołówki, pomieszczenia klimatyzowane, dobrze wyposażone sale seminaryjne z w miarę współpracującymi rzutnikami.

![](/images/fullsizerender_1.jpg)

Ponadto szpitale, w których odbywamy zajęcia kliniczne są zlokalizowane głównie w jednym miejscu. Uniwersyteckie Centrum Kliniczne mieści się w centrum Gdańska. To właśnie tu mamy jakieś 70% zajęć. Jest pare bloków, ktore realizujemy w Gdyni w "Centrum Medycyny Morskiej i Tropikalnej" (i 40-minutowy dojazd SKM-ką nikomu nie jest na rękę - za to na pewno cieszą się studenci, którzy w samej Gdyni mieszkają) lub w Szpitalu Copernicus na Nowych Ogrodach (plusem jest niedaleka odległość od ul. Długiej, więc po pediatrii czy ortopedii zawsze można skoczyć na kawę w urokliwe miejsce).

![](/images/img_7466.jpg)

**Zajęcia w jednym miejscu**

Pierwsze lata spędzamy głównie w budynku Collegium Biomedicum przemykając między siedmioma piętrami żółtego gmachu. Nie musimy nigdzie jeździć! Docenią to studenci pierwszego roku, dla których ważna jest każda minuta na powtórki przed wejściówkami lub szybką przekąskę przed kolejnymi zajęciami. No i zmniejszamy prawdopodobieństwo spóźnień na zajęcia z powodu zakorkowanej komunikacji miejskiej.

![](/images/okno.jpg)

**Biblioteka**

Sama uczyłam się anatomii w oldschoolowej bibliotece z drewnianymi ławeczkami i niemalże historycznymi lampami. Ale w trakcie studiów dokonał się remont i nastąpiła era nowoczesnej, oferującej wygodne pokoje cichej nauki, szafki na kod, wygodne fotele i pufy oraz mini kawiarenkę z dobrą kawą, biblioteki GUMed. Miejsce zachęca do wielogodzinnego przesiadywania. Jedyny minus tego miejsca to krótkie - dla co niektórych - godziny pracy. Brakuje możliwości całodobowej nauki, jak na przykład w warszawskim BUWie. Kto wie, może uda się jeszcze takie eventy przed sesją zorganizować i u nas?

**Gdańsk**

Miasto samo w sobie zachęca do przyjechania tu nas studia. I wcale nie dziwi mnie już fakt, że przyjeżdza tu coraz więcej osób z odległych zakątków Polski ( w tym z mojego miasta rodzinnego!). Czy może być coś piękniejszego niż spacer  nad morzem w trakcie przerwy od wielogodzinnej nauki? A kto z Was nie marzył o świętowaniu zdanego egzaminu na plaży z paczką znajomych? Gdańsk jest ładnym miastem, które prężnie się rozwija. Mieszkam tu dopiero 6 lat, ale w tym czasie powstało dużo nowych obiektów takich jak Muzeum II Wojny Światowej, galeria handlowa Forum Gdańsk, 100cznia i ulica Elektryków - czyli najpopularniejsze studenckie miejsca na wieczorny (ale i poranny!) wypad, które powstały na terenach dawnej stoczni. Do tego muszę wspomnieć o dobrze skomunikowanym Trójmieście - chyba każdy kojarzy nasze żółto-niebieskie SKM-ki. Godna wymienienia jest też rozwinięta sieć ścieżek rowerowych. Nic tylko wsiąść na rower i zwiedzać Gdańsk - albo jechać na zajęcia na uczelnię :)

**Największe zalety**

Tutaj na pewno warto wymienić **platformę EXTRANET**, bo założę się, że nie na każdej uczelni znajdziecie takie luksusy. Jest to platforma na której umieszczane są wszelkie informacje dotyczące zajęć, realizowanych przedmiotów, są tu załączane prezentacje z seminariów, skrypty, a także linki do zajęć online. Ponadto znajdziemy tam garść informacji dotyczących stypendiów czy Erasmusa. Jednym słowem EXTRANET to nasza wielka uczelniana tablica informacyjna. Tam jest dosłownie wszystko, co umożliwi Wam przetrwanie na studiach (no może poza giełdami). Oczywiście jest też wyszukiwarka, dzięki której w łatwy sposób znajdziecie maila do każdego studenta i pracownika.

Dużym plusem jest to, że dostajemy **plan na cały rok** łącznie z terminami zaliczeń już w październiku. I chociaż czasami ulega to drobnym zmianom, to znajomość "ważnych" dat ułatwia planowanie nauki, jak i wyjazdów, wolnego czy konferencji. I uwierzcie mi, że nie na każdej uczelni jest to w ten sposób rozwiązane.

**Dobry kontakt**

Zanim zacznie się studia to już się słyszy o "paniach z Dziekanatu". Stereotypowo przyjęło się, że są... niemiłe! Nie każdy zawsze jest uśmiechnięty i pełen energii, ale na GUMedzie Panie pracujące w Dziekanacie są uprzejme i chętne do pomocy niezależnie od sprawy, z którą się do nich zwrócicie. Nawet podczas pandemii, pracy zdalnej i w okrojonym składzie, nie przytrafiła mi się żadna nieuprzejmość. Pamiętajcie jednak, że nie jesteście jedynymi studentami na tej uczelni, a każdy może być zmęczony po całym dniu pracy, więc zrezygnujcie z postawy roszczeniowej...

Jako Wiceprezydent ds. Marketingu Oddziału Gdańsk czy Koordynator Lokalny akcji Marrow Hero miałam kontakt z różnymi osobami na tej uczelni, nie tylko z Dziekanatu. Zarówno z Działem Promocji (jestem u nich tak często, że aż się z nimi zaprzyjaźniłam!), z Rzecznikiem GUMedu, biurem Prorektora ds. Studenckich i wielu innymi. Muszę przyznać, że załatwianie spraw na naszej uczelni jest przyjemne, a kontakt mailowy naprawdę sprawny. Nie ma zbędnych " kłód pod nogami", a taka postawa zachęca do działania i realizowania kolejnych proejktów.

**Czas na fakty**

GUMed uznany jest za najlepsza uczelnię medyczną w 2020 roku wg [„Perspektyw”](https://ranking.perspektywy.pl/2020/ranking/ranking-uczelni-akademickich/types/uczelnie-medyczne), a sam kierunek lekarski jest na 2 miejscu (w 2019 roku był na miejscu 5.)

Ponadto jako jedyna uczelnia medyczna w Polsce GUMed ma status **uczelni badawczej**. Nasza uczelnia bardzo się rozwija, mamy prężnie działające koła naukowe (SKN Kardiologii, SKN Chirurgii Ogólnej, SKN Dermatologii, The ED Pediatric Oncology Scientific Circle, The ED Dermatology Scientific Circle i wiele innych!), Studenckie Towarzystwo Naukowe, studenci organizują konferencje (ISSC International Student Scientific Conference in Gdansk, Oncological Student Scientific Conference OSSC, Shameless Gdansk, Studencka Konferencja Medycyny Paliatywnej). Dokładam swoją cegiełkę do rozwoju naukowego organizując dla Was spotkania naukowe, podczas których macie możliwość posłuchać aktywnych lekarzy, naukowców i skorzystać z ich wiedzy i doświadczenia.

![](/images/img_8293.jpg)

Jeśli przeczytaliście całą notatkę to chciałabym bardzo podziękować za poświęcony czas. Mam także nadzieję, że post był pomocny. Nie zapomnijcie, żeby dla równowagi przeczytać także "Wady GUMedu".

Jeśli nasunęły Wam się jakieś pytania, to zapraszam do komentowania oraz kontaktu w wiadomości prywatnej na Instagramie @gf_medstudent.

Magda=|